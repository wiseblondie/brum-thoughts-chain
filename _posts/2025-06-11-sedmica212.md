---
title: "Седмица 212"
date: 2025-06-11
---
Приказките са се появили като някаква форма на морални правила за съществуване в обществото, или поне така се говори. Какво е добро, какво е лошо, какво правим и какво не. Децата трябва да се пазят от непознати, трябва да бъдем добри към тези които имат по-малко от нас, не трябва да сме нечестни, защото лъжите винаги излизат наяве и т.н. Съвети вдъхновени от християнството. И за векове тези приказки, разказвани и писани, са навигирали общественият морал. Добрите печелят и лошите губят. 

Но да пораснеш с тези приказки и след време да срещнеш съвременната реалност е, меко казано, разочароващо. Първо защото, всеки е добър от собствената си гледна точка и всички други са лоши. Да, вещицата в Хензел и Гретел е канибал, но от нейна гледна точка просто се изхранва. Вместо елени, лови деца. Като всеки ловец, може да умре по време на лов. Можеше да има по-разнообразна диета и да не яде ексклузивно деца, а също и телешко и тогава може би нямаше да умре сготвена в пещ. Второ, защото в моя опит, в заобикалящият ни свят, не печелят нито добрите, нито лошите, а гадните. 


Гадните се продават за пари или за влияние и се освобождават от излишни тежести като принципи и закони. Веднъж щом нищо не ги задържа се реят високо повдигнати от арогантност, пари и власт. Печелят тези като Brutus. Само още малко власт и само още малко пари. Гадните ги погубват други гадни. Прецакай пръв за да не те прецакат теб. Прецакай днес, защото утре може да е късно. Гадни има навсякъде, политици, мулти-милионери, учители и учителки, бизнесхора, бюрократи, мъже, жени и всички други. Гадните злоупотребяват с каквото могат: пари, позиция, информация и доверие.

Всичко сме добри, зли и гадни понякога, това което ни различава е какви се опитваме да бъдем. Или по-скоро какви се стремим да не бъдем.
Аз например се стремя да не готвя деца в пещ. Но също така, не винаги казвам истината. От друга страна, се опитвам да не използвам хората. Не се смея на страданието на другите. Но също така надали се разбирам в всичките си съседи. Може би нескопосано, но се стремя повече към едни неща от други. 

Трябват нови приказки, такива в които всичко е малко сиво и размазано. И без това никой не вярва че принцесата иска да бъде спасена от принца. 


<script src="https://utteranc.es/client.js"
        repo="wiseblondie/brum-thoughts-chain"
        issue-term="pathname"
        theme="github-light"
        crossorigin="anonymous"
        async>
</script>
