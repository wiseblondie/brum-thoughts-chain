---
title: "Седмица 206"
date: 2024-12-04
---

1. Запетайките понякога ме изморяват. Коя, къде, пред кого, след кого, понякога, ако, само ако следва, не там няма нужда… Е хайде, стига вече : )

2. Известие за всички: 
На 22-ри ноември 2024, сунтринта в Амстердам, имаше няколко милиметра натрупал сняг. Повтарям за тези отзад, които не са чули: имаше сняг.  

3. Аз не съм математически сръчна. Оправям се, но пропускам много неща и правя глупави грешки често, има много хора далеч по-сръчни математически от мен. Използвам “сръчна” вместо “надарена”, защото мисля, че “надарена” предполага генетичен аспект предразполагащ към по-лесно усвояване на математика. Нещо, което дори и да е така, за моя параграф тук, няма значение. Далеч по-важно е че с чести и редовни упражнения и излагане на математика, човек, дори и не-генетично предраположен, започва да я разбира по-добре и да става по-добър (под това разбирам да прави грешки по-рядко). Важно ми се струва, също да поясня, че грешките изобщо не са нещо лошо, напротив, те са изключително важен начин за научаване и запомняне. Не знам, колко е важно да учиш математика за да знаеш да смяташ неща, но знам, че най-хубавото нещо което съм научила по математика е как да подхващам и решавам математически проблеми.

   По подобен начин, учейки биология се научих как да подхождам към биологични проблеми и как да чета нужната литература. Това е безценно, защото сега съм сигурна, че бих могла да разбера (почти) всяка книга и публикация свързана с биология. Не защото имам толкова много знания, а защото знам какво да направя за да ги разбера.
   
   Сега трябва да се науча да програмирам, по-точно да се науча да пиша код с Python и R (два много “човешки” езика). Като оставим научаването на синтаксиса, което особено за тези два езика не е сложно, трябва да се науча как да подхождам към “превеждането” на концепции и теории в код. Това, нямам идея как да го правя. Изобщо не ми харесва че не знам и не мога, но също така е много хубаво напомняне за колко много неща не знам и не мога, просто защото в света има много повече неща, отколкото аз имам време.
   
   За да се научиш на нещо трябва време и търпение. Търпение, като повечето живи хора, имам малко (работим с това което имаме). За жалост, през семестъра, нямам време. Обаче, съм измислила решение. През ваканцията ще си прегледам нещата които не съм разбрала през семестъра и от там ще си построя ежеседмичен режимент за решаваме на задачи. В началото, ще са малки задачи, и щом свикна с тях, ще мина към по-сложи. Неизненадващо, засега изобщо не ми харесва да програмирам, защото освен, че не мога да го правя, и няма instant gratification. От друга страна, не съм наивна, така че, ще се побутна да го правя защото осъзнавам колко е важно да го мога. Взима все по-голямо и голямо място в биологията и няма да започне да взима по-малко. 
Всичко това ви го казвам по две причини. Първо, защото исках да освободя мястото което тази мисъл взимаше в главата ми. И второ защото, искам в моя мастер да се науча да правя неща, не просто да изкарам оценките. Много много важно е да се науча да правя нещата.

   Ето и тук идва развръзката: Аз имам огромно уважение към всичките си професори, никои от които не са перфектни, но много от които търсят константно подобрение в предметите си. Нека ударението (поне в магистратурите) да бъде върху как се решават различни видове проблеми, как се подхожда към решаване, как се подреждат решенията, защото всичко друго мога да го прочета или да го гледам в YT. При липсата на метод, налучкваш, а това не води до много. 
И преди да ме обвините в science supremacy, методи има навсякъде, в писането, в правото, във всички социални и хуманитарни дисциплини, в медицината, в земеделието, във философията, в инженерството, в психологията, в танците, в изкуството и т.н. И не, няма нужда да спазваме методите религиозно, но единствения начин да подобриш един метод е първо да го научиш, за да можеш от там да импровизираш и/или евентуално да търсиш подобрения. 

   Сега, най-сетне. млъквам малко, че ми пресъхна устата. 





<script src="https://utteranc.es/client.js"
        repo="wiseblondie/brum-thoughts-chain"
        issue-term="pathname"
        theme="github-light"
        crossorigin="anonymous"
        async>
</script>
