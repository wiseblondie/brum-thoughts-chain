---
title: "Седмица 21 и 22"
date: 2024-01-20
---
Седмица 21 и 22: 

1. Франкфурт е страннен град: едновременно свръх-индустриален но и някак си тесен, все едно някой се е опитал да побере new-york-ските небостъргачи в някакъв буркан твърде малък за тях и затова не са се побрали всичките. Една част от града се казва “новият стар град” (“Neue Altstadt”) и това е така защото след втората световна война една значителна част е разрушена и преди няколко години завършват реставрацията му. 
Така че някак си старият град няма усещане на стар град, защото е толкова чист и спретнат и твърде…нов. И там измежду кокетните вековни сгради, се намира централния щаб на немската борса. 
Остатъка от града е пълен с тези много големи небостъргачи, на който на върха на 54-я етаж, на покрива, миришеше на смесица от риба и канализация, но на кого му пука обаче как мирише, нали може да изкарваме много пари?
На петнадесет минути от там е централната гара. А между двете има бордели и казина, ама не от онези казина като в Монако, а от казината които визират една част от популацията която не е финансово стабилна. Казина вампири, изсмукващи надеждата от клиентите си. А на клиентите им, кажи речи, им беше останала единствено надеждата. 
По средата на Франкфурт минава реката Рейн. По нея има остъклени лодки за разходки. Има опит за туризъм, и може би такъв има, но аз не бих описала Франкфурт като незабравима дестинация.
![20240110_romer_fra](https://github.com/wiseblondie/brum-thoughts-chain/assets/133108671/5c97712f-ba3b-4aff-9624-6cdfe7791032)
![20240110_54th](https://github.com/wiseblondie/brum-thoughts-chain/assets/133108671/f0ad3300-0f0c-493c-9626-2714c91e3a26)

2. Ако ви трябват детективски услуги в Франкфурт:
![20240110_detectivfido](https://github.com/wiseblondie/brum-thoughts-chain/assets/133108671/bd25633b-3485-4df4-ab1a-eba96a8dc49d)

3. И когато кажете че част от това описание би било валидно и за София, бих се съгласила, най-вече заради казината и безбройните мафиотски платформи за залагания. 
Но София я познавам и въпреки всичко я харесвам, така че ще си призная че съм емоционално повлияна и пристрастна. 

*С Меган, в Берген:*

4. С Меган, мъдро заключихме, че добре че не живеем заедно, иначе от лигавщина, никога, нищо нямаше да свършим : ) 

5. Искам да се образовам за да се опитам да минимизирам това да съм вредна за обществото. 
Защото колкото и да не го осъзнаваме, влияем на другите около нас, на града или селото в което живеем, на компаниите в които работим. 
Може би е изтъркано, но ние сме обществото. 

6. В автобуса между Flåm и Voss с Меган не спряхме да се смеем, за момент имахме опасението че ако не млъкнем ще ни свалят от автобуса, което нямаше да е толкова добре, тъй като главно минавахме през норвежкото нищо. За щастие, обаче това не се случи и след час и половина (неуспешни) опити за тихо кискане, стигнахме Voss. 
![20240112_flam](https://github.com/wiseblondie/brum-thoughts-chain/assets/133108671/8c327f6d-e297-459b-8d6a-530cad784c4e)

7. Слизаме с Меган от връх Fløyen и ни задминава една дама екипирана като за арктическа експедиция, с детерминирана походка, с качулка на главата и ръкавици и заета да яде скумрия в доматен сос, с малка бамбукова виличка директно от консервата. 

8. В трамвая в Берген имат два вида екрани, тези които показват името на предстоящата спирка и втория вид, чиято единствена функция е да показват реклами и “информативни” видеа на транспортната компания в региона Vestland. 
В момента видеото показва една възрастна дама с червено палто на тъмно сини цветя, която влиза в автобуса и точно пред нея е застанал един двайсет годишен хипстър, със същото палто. Двамата се споглеждат и засмиват. След това се показва друго младо момиче застанала по-напред в автобуса която забелязва сцената и се усмихва, до нея, седнала, е друга възрастна дама с чихуахуа в чанта, която прави място на ново-влязлата си връстничка да седне до нея, двете се заговарят, с усмивки достойни за реклама за паста за зъби. Всичко това се случва докато в автобуса грее слънце. И рекламата промотира как употребата на градския транспорт има много позитивни страни. 
Аз не споря с намерението, просто искам да изтъкна известно разминаване с реалността. 
- Първо, хората с толкова шарено облекло в Норвегия са малко, сигурно даже се броят на двете ръце. Така че шанса двама човека с шарени палта да се срещнат и то с идентични палта е близо до нулев. 
- Второ в Берген има слънце четиридесет дни в годината на кръст. Къде сме? В Ибиза?
- Трето, хората в Норвегия избягват да си говорят. Още повече като не се познават.
Норвежците обичат да се обличат в бежово и черно и тъмно зелено, и да си стоят тихо със слушалки в трамвая и да говорят с колкото се може по-малко хора през деня. И така се чувстват чудесно.
Аз просто се притеснявам че тази реклама може да има обратен ефект: да изплаши интровертните норвежци и да спрат да употребяват градски транспорт.
